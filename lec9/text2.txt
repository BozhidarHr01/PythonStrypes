Парламентарната Комисия по конституционни и правни въпроси подкрепи на първо гласуване промени в Наказателния кодекс, с които създава състав на престъпление, който криминализира разпространяването на носители, които съдържат информация за личния живот на човек без негово съгласие.

Заседанието на комисията се проведе извънредно в почивката на пленарното заседание. „За“ гласуваха 14 депутати, „против“ - четири, а „въздържал се“ – един.

Законопроектът е предложение на депутати от „Има такъв народ“.

"Който чрез печат или други средства за масова информация, чрез електронни информационни системи или по друг начин разпространява материален или друг носител, съдържащ информация за личния живот на другиго без негово съгласие, се наказва с лишаване от свобода от една до шест години и глоба от две хиляди лева до пет хиляди лева", е записано в предложението на ИТН. С промените се предлага и използването на специални разузнавателни средства.

Ще задръстим разследващите органи и ще се занимаваме само с такива дела, каза Бранимир Балачев от ГЕРБ-СДС. Няма да подкрепя предложението по юридически съображения, каза Балачев. Колегите му от ГЕРБ-СДС в комисията подкрепиха предложението.
